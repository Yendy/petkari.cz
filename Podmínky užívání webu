Internetové stránky Petkari.cz fungují jako komunitní web pro uzavřenou skupinu bývalých i současných členů skautského oddílu Pětka-Praha. Cílem je umožnit všem členům (Pětkařům) bez ohledu na věk komunikovat s jakýmkoli jiným Pětkařem nebo skupinou, sdílet s nimi zážitky nebo informace v diskrétním, jasně definovaném bezpečném prostoru.
Web Petkari.cz vznikl na ryze dobrovolnické bázi lidí z řad členů Pětky a tento status quo si chce ponechat i do budoucnosti. Obsah závisí pouze a jen na nás, členech, stejně jako jeho oblasti využití. Jeho velkou výhodou je možnost zapojit se do diskuze o vylepšování funkcí webu doslova každému přihlášenému členovi a spoluutvářet tak smysluplný pozitivní prostor, který budeme chtít navštěvovat.

<h2>Definice pojmů</h2>
<b>Komunitní web</b> – diskrétní uzavřený web postavený na principech sociální sítě, ovšem s možností plně kontrolovat zveřejněné osobní údaje a vkládaný obsah. Web Petkari.cz klade velký důraz na bezpečnost dat, proto nevyužívá žádné služby třetích stran pro sdílení, ukládání nebo distribuci dat. Všechny vložené údaje a informace zůstávají na jednom serveru, který je umístěn v České republice.
<b>Obsah</b> – jakýkoli příspěvek v podobě textu (článku), komentáře, fotografie, videa nebo jiného dokumentu. Každý příspěvek obsahuje informaci o členovi, který jej vložil na web a je zodpovědný za jeho obsah. V případě příspěvků potenciálně podléhajících autorskému zákonu existuje možnost kromě osoby označené „Vložil“ přiřadit skutečného autora. Jedná se například o případ databáze fotografií, která v Pětce existuje a kde je vysoká pravděpodobnost, že vkládající osoba nebude autor. Více o této problematice níže v kapitole Etika, zákony.
<b>Pětkař (člen)</b> – kterákoli osoba, která se oficiálně zapojila do dění v oddíle Pětka-Praha (dříve 5. oddíl Praha), IČ xxxxxxxx. Tato definice platí jak pro členy zapsané v oddílové matrice, tak některé členy, kteří prošli jen Jeleny a v matrice nejsou nebo se zapojili v oddíle na kratší dobu, než mohli splnit Nováčkovskou zkoušku a nemohli být zapsáni do oddílové matriky.
<b>Skupina</b> – v rámci webu jasně ohraničená podskupina členů, která sdílí společný prostor, kde si vyměňuje informace určené pouze této podskupině.
<b>Vedoucí</b> – webem definovaná role = nejvyšší autorita webu, která/ří má/mají právo vytvořit přístup pro člena zájemce. Řeší veškeré žádosti o vytvoření nového účtu na webu Petkari.cz, stejně jako jeho zneplatnění na základě žádosti člena nebo z důvodu jeho opakovaného hrubého porušování Podmínek užívání webu. Zpravidla je autorizován stávajícím vedoucím oddílu Pětka-Praha.
<b>Moderátor</b> – osoba nebo skupina osob zodpovědná za nezávadnost obsahu. Moderátor má na starosti veškeré připomínky a žádosti členů o odstranění závadného obsahu, stejně jako aktivně kontroluje, zda-li k něčemu podobnému v prostoru webu Petkari.cz nedochází.
<b>Matrikář</b> – osoba nebo skupina osob starající se o předem danou strukturu dat, převážně historických. Má/mají na starosti seznamy táborů, kluboven, výňatků z kronik, oddílových časopisů a souvisejících údajů. Také má na starosti strukturu alb fotografií a videí.
<b>Administrátor</b> – osoba nebo skupina osob zajišťující chod webu po technické stránce.

Kontakty na všechny výše zmíněné osoby (role) jsou přístupné po přihlášení a lze je v případě potřeby kontaktovat. V případě nejasností nebo připomínek lze použít i volně dostupný formulář Napište nám.

<h2>Základní pravidla</h2>
<h3>Registrace</h3>
Pokud chce kterýkoli člen oddílu Pětka-Praha sdílet nabízený prostor, musí se na počátku registrovat. Doporučujeme vybrat si přihlašovací jméno v podobě přezdívky, neboť toto jméno bude pak u všech jím vložených příspěvků. Existuje-li více členů se stejnou přezdívkou (několik takových skutečně je) a neumožní-li web vytvořit takové jméno, pak je již registrováno jinou osobou se stejnou přezdívkou a je nutné k přezdívce přidat jakoukoli příponu (doporučujeme číslo nebo čísla, ale žádná omezení – kromě některých nestandardních znaků – v tomto ohledu nejsou).
Registraci schvaluje Vedoucí (role na webu), který zároveň řeší i žádost o zneplatnění účtu. Tu lze poslat buď přímo osobě označené jako Vedoucí nebo prostřednictvím obecného formuláře „Napište nám“ umístěného na webu.
Během registrace jsou vyžadovány některé osobní údaje, které umožní ověření, že se jedná skutečně o člena, který se na webu autentizuje. Vstup do společného prostoru tedy není automatický a je třeba jej povolit až po ověření. Rychlost ověření je závislá na vytíženosti osoby přidělené roli Vedoucího.

<h3>Publikování</h3>
Publikovat na webu Petkari.cz může jakýkoli registrovaný (a ověřený) člen. Může vkládat příspěvky v podobě článků, komentářů, fotografií, videí nebo jiných dokumentů. Tyto příspěvky budou přístupné jen registrovaným členům, příp. pouze uzavřené skupině, pokud takový příspěvek bude touto skupinou označen. Fotografie a videa lze přiřazovat do stávajících alb fotografií nebo požádat Matrikáře o vytvoření nového alba. Tento zdánlivě složitější proces u tohoto typu obsahu je nutný z důvodu zachování přehledné struktury samotných alb.

<h3>Komunikace</h3>
Člen může kontaktovat jiného člena nebo skupinu prostřednictvím webu Petkari.cz. Může také vkládat příspěvky, které budou přístupné všem členům. Obsah není nijak striktně omezen, možné jsou dokonce jisté komerční nabídky, ty ale mají svá pravidla uvedená níže. Vkládat můžete pozvánky, poptávky, nabídky soukromého charakteru apod.
Komerční nabídky lze vložit pouze v případě, že nějak úzce souvisejí s uživateli, kteří web využívají, tj. členy Pětky. Jisté komerční sdělení lze umístit také do uživatelských dat, resp. osobní stránky Můj účet, kde je možnost využít kolonky Povolání a Něco o mě.

<h2>Etika, zákony</h2>
Web Petkari.cz spravuje údaje o každém členovi v souladu se zákonem č. 101/2000 Sb. o Ochraně osobních údajů. Údaje o každém členovi jsou využívány komunitou pouze v rozsahu, ve kterém dá každý člen souhlas. Bude-li chtít být například informován o novinkách na webu, sám tuto možnost zaškrtne. Hromadný e-mail inicializován samostatně bude naprostou výjimkou a bude se jednat pouze o zásadní informace.
Obsah webu podléhá autorskému zákonu. Chce-li někdo publikovat obsah, zejména fotografie nebo videa mimo hranice webu Petkari.cz musí se předem domluvit s autorem dle autorského zákona, tj. mít minimálně písemný souhlas autora s uveřejněním. Web Petkari.cz si nijak nenárokuje autorství vloženého obsahu a nechává volnost každému autorovi obsah vložit nebo odstranit.
<b>Publikování závadného obsahu</b> – stránky nemají sloužit pro sdílení filmů či fotografií, které jsou v rozporu s autorským zákonem. Stejně tak bude přísně kontrolováno dodržování pravidel obsahu příspěvků, zejména v oblasti nevhodných slov či větných spojení, šikany, mazáctví, stalkingu apod. Každý takový uživatel bude nejdříve upozorněn, v případě opakovaných deliktů mu bude účet zablokován.
<b>Spamování</b> – web primárně nebude rozesílat žádné informace na uvedené uživatelské e-maily nebo adresy. Takové použití bude regulováno samotným uživatelem, který si v rámci svého účtu nastaví, které informace chce nebo nechce posílat na svůj e-mail (viz výše). Implicitně tak nebude odesíláno nic. V případě, že uživatel poskytne svůj e-mail dalším registrovaným členům Pětky, je zakázáno jej následně použít pro praktiky rozesílání nevyžádané pošty (spam). Stejně tak je zakázáno poskytovat jakýkoli osobní údaj za úplatu třetí straně.
<b>Ochrana nezletilých</b> – člen, který nedovršil věk 18 let, má právo skrýt veškeré své osobní údaje kromě oddílového čísla a přezdívky před ostatními. Stejně tak může zamezit jakékoli možnosti jej kontaktovat. Je následně jen na tomto členovi, komu osobní nebo kontaktní údaje poskytne.

Provoz webu Petkari.cz se řídí těmito Podmínkami užívání webu, které musí předem odsouhlasit každý uživatel při registraci a řídit se jimi po celou dobu používání společného prostoru. Jejich porušení může být důvodem k zablokování účtu člena.
